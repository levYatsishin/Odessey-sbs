Title: Οδύσσεια<br />
Author: Ὅμηρος<br />
Year: ––<br />
Language: Ancient Greek<br />

αὐτίκ᾽ ἔπειθ᾽ ὑπὸ ποσσὶν ἐδήσατο καλὰ πέδιλα,<br />
ἀμβρόσια χρύσεια, τά μιν φέρον ἠμὲν ἐφ᾽ ὑγρὴν<br />
ἠδ᾽ ἐπ᾽ ἀπείρονα γαῖαν ἅμα πνοιῇς ἀνέμοιο.<br />
εἵλετο δὲ ῥάβδον, τῇ τ᾽ ἀνδρῶν ὄμματα θέλγει,<br />
ὧν ἐθέλει, τοὺς δ᾽ αὖτε καὶ ὑπνώοντας ἐγείρει.<br />
τὴν μετὰ χερσὶν ἔχων πέτετο κρατὺς ἀργεϊφόντης.<br />

---
Πιερίην δ᾽ ἐπιβὰς ἐξ αἰθέρος ἔμπεσε πόντῳ:<br />
σεύατ᾽ ἔπειτ᾽ ἐπὶ κῦμα λάρῳ ὄρνιθι ἐοικώς,<br />
ὅς τε κατὰ δεινοὺς κόλπους ἁλὸς ἀτρυγέτοιο<br />
ἰχθῦς ἀγρώσσων πυκινὰ πτερὰ δεύεται ἅλμῃ:<br />
τῷ ἴκελος πολέεσσιν ὀχήσατο κύμασιν Ἑρμῆς.<br />
ἀλλ᾽ ὅτε δὴ τὴν νῆσον ἀφίκετο τηλόθ᾽ ἐοῦσαν,<br />

---
ἔνθ᾽ ἐκ πόντου βὰς ἰοειδέος ἤπειρόνδε<br />
ἤιεν, ὄφρα μέγα σπέος ἵκετο, τῷ ἔνι νύμφη<br />
ναῖεν ἐυπλόκαμος: τὴν δ᾽ ἔνδοθι τέτμεν ἐοῦσαν.<br />
πῦρ μὲν ἐπ᾽ ἐσχαρόφιν μέγα καίετο, τηλόσε δ᾽ ὀδμὴ<br />
κέδρου τ᾽ εὐκεάτοιο θύου τ᾽ ἀνὰ νῆσον ὀδώδει<br />

---
δαιομένων: ἡ δ᾽ ἔνδον ἀοιδιάουσ᾽ ὀπὶ καλῇ<br />
ἱστὸν ἐποιχομένη χρυσείῃ κερκίδ᾽ ὕφαινεν.<br />
ὕλη δὲ σπέος ἀμφὶ πεφύκει τηλεθόωσα,<br />
κλήθρη τ᾽ αἴγειρός τε καὶ εὐώδης κυπάρισσος.<br />
ἔνθα δέ τ᾽ ὄρνιθες τανυσίπτεροι εὐνάζοντο,<br />

---
σκῶπές τ᾽ ἴρηκές τε τανύγλωσσοί τε κορῶναι<br />
εἰνάλιαι, τῇσίν τε θαλάσσια ἔργα μέμηλεν.<br />
ἡ δ᾽ αὐτοῦ τετάνυστο περὶ σπείους γλαφυροῖο <br />
ἡμερὶς ἡβώωσα, τεθήλει δὲ σταφυλῇσι.<br />
κρῆναι δ᾽ ἑξείης πίσυρες ῥέον ὕδατι λευκῷ,<br />

---
πλησίαι ἀλλήλων τετραμμέναι ἄλλυδις ἄλλη.<br />
ἀμφὶ δὲ λειμῶνες μαλακοὶ ἴου ἠδὲ σελίνου<br />
θήλεον. ἔνθα κ᾽ ἔπειτα καὶ ἀθάνατός περ ἐπελθὼν<br />
θηήσαιτο ἰδὼν καὶ τερφθείη φρεσὶν ᾗσιν.<br />
ἔνθα στὰς θηεῖτο διάκτορος ἀργεϊφόντης.<br />

---
αὐτὰρ ἐπεὶ δὴ πάντα ἑῷ θηήσατο θυμῷ,<br />
αὐτίκ᾽ ἄρ᾽ εἰς εὐρὺ σπέος ἤλυθεν. οὐδέ μιν ἄντην<br />
ἠγνοίησεν ἰδοῦσα Καλυψώ, δῖα θεάων:<br />
οὐ γάρ τ᾽ ἀγνῶτες θεοὶ ἀλλήλοισι πέλονται<br />
ἀθάνατοι, οὐδ᾽ εἴ τις ἀπόπροθι δώματα ναίει.<br />
